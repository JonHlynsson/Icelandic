---
title: "Laxdæla Saga"
output:
  html_document:
    # til að prenta út, af-commenta þessa línu
    # pagedown::html_paged: 
    theme: flatly
    css: default.css
    toc: yes
    toc_float: yes
    self_contained: true
bibliography: heimildir.bib
citation-style: APA7isl.csl
# knit: pagedown::chrome_print 
# - til að búa til pdf - afkommenta þessa línu

# verkefni síðar 6. Skrifið minningargrein um Kjartan, Bolla eða Guðrúnu. Skoðið minningargreinar í Mogganum til að átta ykkur á hvernig þetta er gert.
---



### Einfölduð útgáfa

Þetta skjal er tilraun mín til þess að einfalda málfar í bókinni @Laxdaela2017. Skjal þetta er skapað með það að leiðarljósi að gera söguna enn aðgengilegri en hún þegar er. 


**Yfirlýsing**: Texti þessi er ætlaður nemendum í íslenskri móðurmálskennslu og **ekki** ætlaður til dreifingar. Enn fremur er þessum texta **ekki** ætlað að skyggja á útgáfu bókarinnar sem aðgengileg er á vefsvæði Menntamálastofnunar. Allur höfundarréttur liggur hjá útgefanda bókarinnar en ekki hjá mér.


Kveðja, Jón Ingi Hlynsson


\newpage
# 1. Unnur djúpúgða

Ketill flatnefur var höfðingi í Noregi en þegar Haraldur konungur hárfagri tók yfir völd ákvað Ketill að flýja land með fjölskyldu sinni. Hann vildi nefnilega ekki verða undirmaður Haralds. 

Synir Ketils, Björn og Helgi, vildu flytja til Íslands. Þeir sögðu Katli (pabba sínum) að þar væri nóg af landi sem ekki þyrfti að kaupa. Enn fremur, að nóg væri um fisk á Íslandi. Hins vegar leist Katli illa á þessa tillögu þeirra og kvaðst^[sagðist] aldrei vilja koma þangað. Hann væri orðinn gamall.


Synir Ketils sigldu til Íslands. Björn settist að á Snæfellsnesi og kallaði bæ sinn Bjarnarhöfn en Helgi á Kjalarnesi og bjó á Esjubergi. 


Ketill fluttist til Skotlands og tók dóttur sína með sér. Dóttir Ketils hét Unnur og var kölluð Unnur **djúpúgða**^[djúpúgða merkir *hin vitra*].


Allt sama gerist þetta á **víkingaöld**^[víkingaöld er tímabil í sögu Norður-Evrópu frá 793-1066]. Þegar Ketill var drepinn ákvað Unnur að sigla til Íslands. Um það var talað að aldrei áður hefi kona náð að flýja frá sambærilegum aðstæðum með jafnmikið fé^[fjármuni/peninga/verðmæti] og margt fólk með sér og Unnur gerði þarna. Því er auðséð að Unnur hafi verið mikið afbragð annarra kvenna^[sérstök/einstök].


Fyrsta veturinn sinn á Íslandi dvaldi Unnur hjá Byrni bróður sínum, en Helgi hafði ekki viljað bjóða nema helmingnum af fólkinu sem Unnur var með sér að vera hjá sér. 


Vorið eftir fór Unnur vestur í Dali og nam þar land. Unnur byggði sér bæ í Hvammi en gaf ferðafélögum sínum land víða um Dali. Einn af ferðafélögum Unnar hét Kollur. Unnur átti son sem hét Þorsteinn og Þorsteinn átti dóttur sem hét Þorgerður. Þorgerður giftist Kolli og gaf Unnur þeim allan Laxárdal. Kollur var síðan kallaður Dala-Kollur.


Yngsti sonur Þosteins hét Ólafur **feilan**^[**feilan** merkir ylfingur, úlfshvolpur]. Hann bjó hjá Unni í Hvammi. Þegar Unnur var orðin gömul og lasburða af elli sagði hún við Ólaf að nú væri kominn tími fyrir hann að eignast konu^[giftast konu væri mögulega betra orðalag.<br>Þetta er valið í samræmi við bókina @Laxdaela2017]. Síðan var fundin kona handa Ólafi og haldin brúðkaupsveisla. 


Allir skemmtu sér vel í veislunni og í henni tilkynnti Unnur að Ólafur skyldi nú fá að eiga bæ sinn á Hvammi með öllu sem því fygldi. Gestirnir höfðu orð á því að Unnur væri enn virðuleg.


Unnur hafði það fyrir venju að fara ekki á fætur fyrr en um miðjan dag. Daginn eftir veisluna svaf hún þó svo lengi að Ólafur ákvað að kíkja á hana en þá var hún dáin. 


Ólafur feilan tók við búi í Hvammi og bjó þar til elli.

\newpage
# 2. Höskulur Dala-Kollsson kaupir ambátt

Dala-Kollur og Þorgerður Þorsteinsdóttir áttu son sem hét Höskuldur. Hann átti konu sem hét Jórunn og tók Höskuldur við búi í Laxárdal eftir föður sinn. Bær þeirra hét Höskuldsstaðir. Jórunn og Höskuldur eignuðust fjögur börn saman.


Einu sinni sigldi Höskuldur til Noregs til þess að kaupa timbur í nýjan bæ. Þegar Höskuldur var í Noregi var mikið um að vera og fólk frá fleiri löndum í Evrópu saman komið á fundi. Þangað kíkti Höskuldur og rak auga í stærðarinnar tjald. Inni í tjaldinu hitti hall mann sem kvaðst heita Gilli og vera kallaður Gilli hinn **gerski**^[**gerski** merkir að hann er frá því svæði í Rússlandi sem kallað var Garðaríki]. 


Höskuldur kannaðist við Gilla og vissi að hann væri ríkur kaupmaður^[Maður sem hefur það að atvinnu að selja vörur.]. Höskuldur segir við Gilla að hann ætli sér að kaupa **ambátt**^[**ambátt** merkir kvenkyns þræll]. Gilli gekk með Höskuldi að fortjaldi sem hékk þvert yfir tjaldið og svipti því frá. Fyrir innan sátu tólf konur í röð.


![*Höskuldur og Gilli í tjaldinu*](images/Laxdæla/frabok/k2-1.png){width=200px}


Gilli segir Höskuldi að sjá hvort hann vilji kaupa einhverra þeirra tólf og fangar illa klædd kona auga hans. Höskuldi þykir hún fríð og spyr Gilla hvað hún kosti. Gilli svarar að hún kosti þrjár merkur slifurs en það þykir Höskuldi heldur dýrt og sé líkara þriggja ambátta verði. Gilli býður honum þá að velja einhverja aðra fyrir eina mörk en Höskuldur biður Gilla fyrstu um að koma með vog svo hann geti vigtað magn sitt af silfri áður en hann tekur ákvörðun.


Þá segir Gilli Höskuldi að galli sé á konunni, hún sé **ómála**^[**ómála** merkir mállaus]. Gilli segist hafa endurtekið reynt að tala við hana en aldrei fengið svar. Fyrir vikið segist Gilli viss um að konan kunni ekki að tala. 


Gilli kemur þar næst með vogina og kemur í ljós að Höskuldur er með þrjár merkur af slifri.



![*Silfrið vigtað*](images/Laxdæla/frabok/k2-2.png){width=200px}


Höskuldur kaupir því mállausu konuna og fer með henni heim í tjald sitt. Sagt er að þau hafi sofið saman um nóttina. Morguninn eftir lét Höskuldur konuna fá ný og góð kvenföt og var um talað að þau færu henni vel. Síðan fór Höskuldur með konunni að skipi sínu, hlóð það af timbri og sigldi til Íslands.

\newpage
# 3. Melkorka


Þegar Höskuldur kom heim með ambáttina tók Jórunn, kona hans, vel á móti honum en spurði hvaða kona væri með honum. Höskuldur svaraði henni að hann vissi ekki nafn hennar.


Þá sagðist Jórunn hafa frétt að þau hefðu sofið saman og taldi ólíklegt að Höskuldur hefði ekki spurt hana nafni. Þá sagði Höskuldur Jórunni allan sannleikan og sagðist vilja að konan byggi hjá þeim á Höskuldsstöðum. 


Jórunn sagðist ekki ætla deila við **frillu**^[**frilla** merkir hjákona, ástkona kvænts manns] Höskulds, sérstaklega þar sem hún er bæði **dauf**^[**daufur** merkir heyrnarlaus - þetta er óheppilegt orðalag og er sjaldan notað nú á dögum] og mállaus.


Um veturinn eignaðist ambáttin sveinbarn^[merkir barn sem er drengur/strákur], stórt og fallegt. Höskuldur var spurður hvað ætti að skýra drenginn og sagði Höskuldur að hann skyldi heita Ólafur. Ólafur feilan, móðurbróðir Höskulds í Hvammi, hafði látist stuttu áður og skýrði Höskuldur son sinn því í höfuðið á honum.


Ambáttin fékk það hlutverk að gæta sveinsins og var Ólafur Höskuldsson bráðþroska. Tveggja vetra gamall var hann altalandi og hljóp um eins og fjögurra vetra börn. 


Einn morguninn var Höskuldur á gangi í kringum bæinn þegar hann heyrði mannamál. Höskuldur gekk á hljóðið og sá Ólaf son sinn og ambáttina við lítinn læk. Þá heyrði Höskuldur að ambáttin var **ekki mállaus** því hún talaði margt við sveininn.


![*Ambáttin og Ólafur við lækinn og Höskuldur að fylgjast með*](images/Laxdæla/frabok/k3-1.png){width=300px}


Höskuldur gengur til þeirra og spyr konuna að nafni, segir að hún geti ekki lengur haldið því leyndu hver hún sé.


Konan svarar og segist heita Melkorka. Höskuldur biður hana þá að segja hverra manna hún sé og svarar Melkorka að Mýrkjartan, konungur á Írlandi, sé faðir hennar. Hún segist hafa verið hertekin fimmtán vetra gömul.


Höskuldur sagði Jórunni, konu sinni, fréttirnar og ekki varð hún betri við Melkorku eftir þetta. Eitt kvöldið var Jórunn að hátta og togaði Melkorka af henni sokkana og lagði þá á gólfið. Jórunn tók þá sokkana og sló Melkorku í höfuðið með þeim. Við það reiddist Melkorka og kýldi Jórunni í andlitið þannig blæddi úr nefi hennar. Höskuldur skildi þær í sundur en lét Melkorku fara burt með Ólaf í bústað uppi í Laxárdal. Þar byggði hún bæ og kallaði Melkorkustaði.

\newpage
# 4. Ólafur pái

Þegar Ólafur var sjö vetra gamall fór hann í fóstur til auðugs bónda sem var kallaður Þórður **goddi**^[alls óljóst hvað **goddi** merkir en hefur þó verið skýrt sem *litli goðinn*] og bjó á Goddastöðum.

Þegar Ólafur óx upp varð hann mikill skartmaður í klæðaburði og var kallaður Ólafur **pái**^[**pái** er annað nafn fyrir páfugl sem er með mjög skrautlegt stél. Ólafur fær þetta viðurnefni vegna þess hve skrautlega hann er klæddur]. Hann var þó líka stundum hjá móður sinni á Melkorkustöðum og kenndi hún honum írsku.


Þegar Ólafur var sautján vetra stakk Melkorka upp á að hann færi að vitja frænda sinna á Írlandi. Ólafur sagðist hafa talað um þetta við föður sinn en Höskuldi hafði verið illa við að láta hann hafa fé fyrir ferðina.


Melkorka sagði að henni líkaði illa við að Ólafur væri kallaður ambáttarsonur og greip til þeirra ráða að giftast manni sem var kallaður Þorbjörn **skjúpur**^[**skrjúpur** merkir holóttur]. Melkorka vildi að brúðkaupið færi fram og að Þorbjörn myndi kosta ferð Ólafs til Írlands strax um sumarið og á meðan Höskuldur væri á Alþingi þannig hann myndi ekkert vita fyrr en eftir á.


Um sumarið er Höskuldur að gera sig tilbúinn til að fara til Alþingis og bað Ólaf að koma með. Ólafur sagðist ekki mega við því, hann þyrfti að láta hlaða gerði handa lömbum við Laxá. Höskuldi líkaði vel að Ólafur vildi huga að búinnu og hélt til Alþingis. 


Þar næst var brúðkaup Melkorku og Þorbjarnar skrjúps haldið og Ólafur undirbjó Írlandsferðina. Áður en Ólafur fór lét Melkorka hann hafa gullhring og sagði að faðir hennar hefði gefði henni hann að **tannfé**^[**tannfé** er gjöf sem barn fær í tilefni þess að missa fyrstu tönnina] og vænti þess að hann þekkti hann ef hann sæi hann. 


![*Hringurinn sem Mekorka hafði fengið í tannfé og gaf Ólafi*](images/Laxdæla/frabok/k4-1.png){width=200px}


Ólafur fékk til aukreitis við hringinn, hníf og belti sem hann átti að sýna fóstru Melkorku. Þá ætti engin vafi að vera á því hverra manna Ólafur væri. Eftir þetta hélt Ólafur á stað.

\newpage
# 5. Írlandsför


Þegar þetta gerist var **Haraldur gráfeldur** konungur í Noregi. Ólafur og Örn fóru fyrst til hans og voru einn vetur áður en þeir héldu til Írlands. 


Örn hafði áhyggjur af því að skip þeirra yrði hertekið af Írum er þeir kæmu í land en Ólafur sagði honum að hafa ekki áhyggjur af því. Þegar þeir komu að höfninni spurðu tveir menn þá á írsku hverjir þeir séu og svaraði Ólafur þeim á írsku. Írarnir sögðu þeim að ganga af skipinu og skilja allt fé sitt þar eftir, enginn mundi gera þeim mein þangað til konungur dæmdi í máli þeirra.


Ólafur féllst ekki á að gefa upp bátinn og æptu Írar heróp og óðu út í sjóinn að skipinu. Vatnið var ekki dýpra en svo að það náði þeim upp undir hendurnar. Ólafur bað skipverja sína að taka upp vopn og fylkja liði á skipinu. Stóðu þeir svo þétt að skipið var allt skarað skjöldum og spjótsoddur út með hverjum skyldi. 


Ólafur gekk fram í stafninn, klæddur í brynju og með gullroðinn hjálm á höfði. Hann var gyrtur sverði, hafði krókaspjót í annarri hendinni og rauðan skjöld með máluðu ljóni á í hinni. Við þetta koma skipverjar auga á mikið riddaralið ríða í átt til sín. Ólafur tekur því fagnandi og segir það bæta söðuna þar sem Mýrkjartan konungur sé með í för.


Mýrkjartan og Ólafur tala saman og segir Ólafur konungi hverra manna hann sé og að dóttir hans, Melkorka, sé móðir hans. Fygldarlið Mýrkjartans hafa orð á því að hann tali allra mann best írsku og sé augljóslega stórættaður maður. Eftir þessa yfirlýsingu Ólafs segir Mýrkjartan að Ólafur og skipverjar hans fái grið en kveðst þurfa ræða meira við Ólaf til að segja til um **frændsemi**^[**frændsemi** merkir skyldleiki] þeirra.


Þar næst gengur Ólafur af skipinu og sýnir konungi gullhringinn sem Melkorka hafði látið hann fá. Mýrkjartan tók við hringnum og roðnaði í andliti. Hann þekkti hringinn strax og sagði líka að Ólafur væri svo líkur móður sinni að vel mætti þekkja hann af henni. Mýrkjartan bauð Ólafi að koma með sér til hirðar^[hirð er fólk sem þjónar konungi] sinnar með alla sína menn og riðu þeir til Dyflinnar þar sem konungur hafði aðsetur. 

Það þóttu mikil tíðindi í Dyflinni að kominn væri dóttursonur konungs, sonur Melkorku sem hafði verið hertekin fimmtán vetra gömul. En mest þótti fóstru Melkorku um þetta sem var orðin gömul og lasin en gekk þó staflaust á fund Ólafs. 


Ólafur faðmaði hana og lét hana hafa hnífinn og beltið og þekkti hún gripina. Hún var hress allan þann vetur.


Konungur sat sjaldan auðum höndum á veturna, því hann þurfti sífellt að verja land sitt fyrir víkingum. Ólafur var jafnan í för með honum með menn sína og þótti sú hersveit heldur herská^[herská hersveit er hersveit sem er fús til að stunda ófrið]. 


Síðari hluta vetrar kallaði konungur saman þing og hélt þar ræðu. Hann sagðist hafa ákveðið að bjóða Ólafi konungdóm eftir sinn dag, því hann væri betur fallinn til þess að vera konungur en synir sínir. Ólafur þakkaði boðið en sagðist ekki vilja hætta á hvernig synir hans þyldu að hann væri tekinn fram yfir þá. Betra væri  að fá skjóta sæmd en langa svívirðingu. Enn fremur sagði hann að Melkorku myndi líka illa við ef hann kæmi ekki aftur heim. Konungur bað Ólaf að ráða^[þ.e., bað hann um að ákveða það] og var þinginu slitið.


Þegar skip Ólafs var ferðbúið^[ferðbúið merkir að það sé tilbúið til ferðar] fylgdi konungur honum til skips og gaf honum gullrekið spjót og sverð og mikið fé. Ólafur bað um að fá að flytja fóstru Melkorku með sér til Íslands en konungi þótti það óþarfi og varð hún eftir. 


Þegar Ólafur kom heim til Íslands tóku allir vel á móti honum. Melkorka spurði hann um ferðina, um föður sinn og hvort fóstra hennar væri á lífi. Ólafur sagði svo vera og spurði Melkorka þá hvers vegna hann hafi ekki tekið hana með sér til Íslands. Ólafur svaraði og sagði að það hefði ekki verið löngun Íranna að hann flytti fósturna með sér. 


Það á fannst að Melkorku var það mjög á móti skapi.

\newpage
# 6. Bónorð Ólafs


Vorið eftir lagði Höskuldur til við Ólaf að hann fyndi sér konu og tæki við búa fóstra síns á Goddastöðum. Ólafur sagðist lítið hafa hugsað um slík mál og vildi ekki kvænast hvaða konu sem er.


Höskuldur sagði að maður sem héti Egill Skalla-Grímsson ætti dóttur sem héti Þorgerður og að þau byggju á Borg í Borgarfirði. Höskuldur lagði til að Ólafur kvæntist henni og sagði hana besta kvenkostinn í öllum Borgarfirði og þó að víðar væri leitað.


Ólafur sagðist mundi fara að ráðum föður síns og að honum væri þetta **ráð**^[**ráð** merkir *hér* gifting] að skapi, ef það tækist. Hins vegar sagði að Ólafur að honum mundi illa líka ef þetta mál væri borið upp og það síðan ekki takast. 


Höskuldur sagðist reikna með því að bónorðinu yrði tekið og Ólafur biður hann að ráða.


Líður nú til Alþingis og leggja Höskuldur og Ólafur leið sína þangað. Egill Skalla-Grímsson var á þingi. Allir þeir sem sáu Ólaf höfðu orð á því að hann væri fríður og **fyrirmannlegur**^[**fyrirmannlegur** merkir glæsilegur, höfðingjalegur]. 


Einn daginn ganga Höskuldur og Ólafur til fundar við Egil. Hann fagnar þeim feðgum og ber Höskuldur bónorðið undir hann fyrir hönd Ólafs og biður Þorgerðar. Hún var einnig stödd á þinginu.


Egill tók þessu máli vel og sagðist hafa heyrt góða hluti um þá feðga. Hins vegar sagði Egill að þetta þyrfti að ræða við Þorgerði þar sem enginn myndi eignast hana fyrir eiginkonu án hennar vilja. Höskuldur bað Egil um að ræða þetta við dóttur sína og sagðist hann skyldu gera það.


Egill ræddi við Þorgerði og sagði henni að Ólafur Höskuldsson, einhver frægasti maður sem nú er uppi hefur í gegnum föður sinn lýst yfir áhuga að kvænast henni. Þorgerður svarar: „Ég hef heyrt að þú unnir mér mest af börnum þínum en nú viltu gifta mig ambáttarsyni“. Egill segir henni frá móðurætt Ólafs, að hann sé dóttursonur Mýrkjartans Írakonungs, sé betur ættaður í móðurætt en föðurætt og væri þó föðurættin fullboðleg.

Ekki féllst Þorgerður á þetta.


Daginn eftir kemur Egill til Höskulds og spyr Höskuldur hvernig samtalið um bónorðið hafi farið. Egill segir honum það.


Eftir að Egill er farinn kemur Ólafur til Höskulds og spyr hvernig bónorðsmál hafa farið og segir Höskuldur þau ganga illa. Ólafur minnir föður sinn á að honum mundi illa líka það að fá svívirðingu af þessu bónorði og að hann hafi fengið að ráða því að það yrði borið upp. Nú myndi Ólafur hins vegar ráða því að það skyldi ekki falla niður og lagði til að ganga strax á fund Egils.


Ólafur var í **skarlatsklæðum**^[**skarlatsklæði** eru föt úr lituðu efni, oftast rauð.] sem Haraldur Noregskonungur hafði gefið honum. Hann hafði gullroðinn hjálm á höfði og sverðið sem Mýrkjartan konungur hafði gefið honum í hendi sér. Þegar feðgarnir koma til Egils tekur hann vel á móti þeim. Höskuldur sest hjá Agli en Ólafur litaðist um.


Ólafur sá að kona sat á palli í búðinniI^[búðir voru bráðabirgðahúsnæði sem goðarnir komu sér upp á þingstöðum og dvöldu í meðan þingið stóð yfir.] og þóttist vita að að það væri Þorgerður. Ólafur sest hjá henni og segir svo: „Mun þér þykja djarfur gerast ambáttarsonurinn, er hann þorir að sitja hér og tala við þig.“ Þorgerður svarar og telur hanna hafa gert meiri afreksverk en að tala við konur.


![*Ólafur talar við Þorgerði*](images/Laxdæla/frabok/k6-1.png){width=200px}


Ólafur og Þorgerður tala saman allan þann dag og ekki heyrðu menn um hvað þau töluðu. Áður en þau skildust að kölluðu þau á Egil og Höskuld. Var þá aftur farið að ræða um bónorðið en nú vill Þorgerður láta föður sinn ráða. Þá var málið auðsótt^[eitthvað sem er **auðsótt** fæst auðveldlega, er alveg sjálfsagt] og var ákveðið að halda brúðkaup þeirra Ólafs og Þorgerðar næsta sumar. Brúðkaupsveislan var stórfengleg og voru gestir leystir út með gjöfum. Þá gaf Ólafur Agli sverðið góða sem Mýrkjartan hafði gefið honum og varð Egill léttur á brún við gjöfina^[sá sem er léttur í brún er glaður í bragði].

\newpage
# 7. Kjartan og Bolli


Vorið eftir að Ólafur og Þorgerður giftust tóku þau við búi á Goddastöðum. En skömmu seinna keypti Ólafur jörð sem hafði lagst í eyði vegna draugagangs. Þar var fallegt land og gott til búskapar, miklar laxveiðar og skógur. Ólafur byggði þar nýjan bæ. 


Ólafur kallaði bæ sinn Hjarðarholt og þar bjuggu Þorgerður góðu búi og var Ólafur manna vinsælastur.


Höskuldur átti tvo syni með Jórunni konu sinni, Þorleik og Bárð. Þegar Höskuldur var orðinn gamall veiktist hann og þóttist vita að hann myndi fljótt deyja úr veikindum. Hann kallaði Þorleik og Bárð til sín og sagðist vilja skipta arfi sínum. Á þessum tíma voru lög um að synir sem fæddir voru í hjónaband fengu allan arf eftir föður sinn. Þorleikur og Bárður áttu því einir að erfa Höskuld en Höskuldur vildi að þeir leyfðu Ólafi fá arf eins og þeir, þó hann væri fæddur utan hjónabands. Bárður tók því vel en Þorleikur ekki og sagði Ólaf nógu auðugan fyrir.


Þá sagðist Höskuldur að minnsta kosti mega gera það sem leyft væri í lögum, það er að hann gæfi Ólafi tólf aura. Þorleikur hélt að hann væri að tala um tólf aura silfurs og féllst á það, enda var það löglegt. Hins vegar lét Höskuldur taka gullhring og sverð sem hvort tveggja var jafngilt **tólf aurum**^[tólf aurar eru um það bil 324 grömm, en einn eyrir var um 27 grömm.] af gulli og gaf Ólafi syni sínum.


Þorleiki fannst faðir sinn hafa svikið sig. En Ólafur neitaði að láta hann fá hringinn eða sverðið, því að Þorleikur hefði leyft það í votta viðurvist^[í viðurvist votta (stundum sagt vitna í stað votta) merkir að einhver heyrði til eða sá hvað fór fram. Sem sagt, það er einhver sem var vottur af samskiptum Höskulds og Þorleiks um þetta mál.] að hann fengi tólf aura. Eftir þetta **andaðist**^[að **andast** merkir að deyja/látast] Höskuldur.


Eftir dauða Höskulds kom Ólafur að máli við Þorleik og vildi sættast við hann. Ólafur bauðst til þess að fóstra son Þorleiks en sá er kallaður minni maður sem fóstrar börn annarra. 


Þorleikur tók þessari sáttartilraun Ólafs vel og úr varð að Bolli sonur Þorleiks fór í fóstur að Hjarðarholti þriggja vetra gamall. Þorgerður, kona Ólafs, tók vel við Bolla og unnu þau Ólafur honum ekki minna en sínum börnum^[þeim þótti ekki minna vænt um hann]. Ólafur og Þorgerður eignuðust dóttur sem var nefnd Þuríður. Síðan eignuðust þau son sem var gefið nafnið Kjartan í höfuðið á Mýrkjartani, langaafa sínum. 


Þegar Kjartan óx upp þótti hann allra manna fríðastur. Hann var laglegur og ljós yfirlitum. Hann hafði mikið og fagurt hár sem var eins og silki, var stór maður og sterkur, rétt eins og Egill móðurfaðir (afi) hans hafði verið. Hann var líka góður *vígamaður*^[*vígamaður* er maður sem er hluti af vopnaðri sveit sem ræðst á fólk og drepur það], *hagur*^[maður sem er *hagur* er góður smiður, verklaginn] og allra manna best syndur og vel fær í öllum íþróttum. 


Bolli Þorleiksson var líka efnilegur maður og gekk Kjartani næst í öllum íþróttum, fríður og mikill skartsmaður^[skart eru fín föt, spariföt]. 


Kjartan og Bolli voru jafngamlir og urðu mikilir vinir.

\newpage
# 8. Sverðið Fótbítur

Þegar Ólafur og Þorgerður höðu búið lengi í Hjarðarholti vildi Ólafur fara til útlanda. Þorgerður var ekki alsátt með það en Ólafur sagðist vilja ráða. Hann keypti skip og sigldi til Noregs. Þar bjó hann hjá manni sem hét Geirmundur. Geirmundur var mikill víkingur og ekki vinsæll. Um veturinn sagði Ólafur Geirmundi að hann vildi verða sér úti um timbur fyrir nýjan skála í Hjarðarholti. Geirmundur sagði að Hákon jarl, sem þá réði yfir Noregi, ætti besta skóg í landinu og mundi taka vel við Ólafi því að hann væri af stórum ættum.


Ólafur fór til jarls og fékk að höggva tré eins og hann vildi. En þegar hann kom til baka til Geirmundar hafði Geirmundur ákveðið að koma með honum til Íslands og hafði þegar fært allar sínar eigur á skip Ólafs.


Ólafur var ekki alsáttur með það en leyfði Geirmundi þó koma með til Íslands og bauð Geirmundi að búa hjá sér. Geirmundur átti gott sverð með **hjöltum**^[**hjalt** er handhlíf á sverði] úr rostungstönn. Þetta sverð kallaði hann Fótbít og var hann ávallt með sverðið með sér.


Geirmundur hafði ekki verið lengi í Hjarðarholti þegar hann bað Þuríðar, dóttur Ólafs og Þorgerðar. Svo fór að þau gengu að eiga hvort annað en kom þó ekki vel saman. Þuríður og Geirmundur bjuggu saman í þrjú ár en þá vildi hann fara til baka til Noregs. Hann sagði Þuríði að vera eftir með eins árs dóttur þeirra sem hét Gróa. Geirmundur vildi ekki skilja neitt fé eftir í **meðgjöf**^[**meðgjöf** merkir meðlag, það sem er greitt með barni til að kosta uppeldi þess.]. Þetta líkaði Þuríði og Þorgerði illa en Ólafur var sáttfús og vildi fallast á að barnið yrði eftir.


Geirmundur hafði áætlað að sigla til Noregs en áður en hann kemst frá Íslandi tók Þuríður til sinna ráða og fékk með sér **húskarla**^[**húskarlar** voru frjálsir vinnumenn] Ólafs til að róa með sig og Gróu, dóttur sína, að skipi Geirmundar. Þetta gerðist snemma morguns svo allir voru sofandi. Þuríður bað húskarlana að róa að skipi Geirmundar og bora göt í það svo að Geirmundur myndi ekki sleppa frá þeim ef svo færi að hann reyndi að komast frá landi. Þar næst fór Þuríður um borð í skipið með Gróu með sér og gekk þar sem Geirmundur svaf, setti barnið í svefnpokann hjá honum og tók sverðið Fótbót sem lá hjá honum.


Stúlkubarnið fór að gráta og við það vaknar Geirmundur. Hann spratt upp og þreifaði eftir sverðinu en fann það ekki. Geirmundur sér Þuríði og föruneyti hennar fara á brott og kallar Geirmundur til Þuríðar og biður hana um að skila sverðinu og taka við stúlkunni. Hún neitar því. 


Geirmundur segir þá við Þuríði að sverðið muni verða þeim manni að bana sem mestur er skaði að. Geirmundur leggur því nokkurs konar álög á sverðið en Þuríður kippir sér lítið upp við það. Geirmundur og öll hans áhöfn farast^[láta lífið/deyja] þegar að Noregslandi er komið. Þuríður fer heim í Hjarðarholt og gefur Bolla Fótbít og bar Bolli sverðið lengi.


![*Sverðið Fótbítur*](images/Laxdæla/frabok/k8-1.png){width=200px}


Seinna giftist Þuríður manni sem hét Guðmundur Sölmundarson og bjó í ásbjarnarnesi norður í Víðidal í Húnaþingi.


\newpage
# 9. Draumar Guðrúnar Ósvífursdóttur


Í Sælingsdal í Dölum bjuggu hjón sem hétu Ósvífur og Þórdís. Þau áttu mörg börn en elst þeirra var stúlka sem hét Guðrún. Hún var falleg og **skjartgjörn**^[**skartgjörn** merkir að hún hafi gaman af að bera fallega skartgripi] og kunni vel að koma fyrir sig orði. 


Einsu sinni, þegar Guðrún var þrettán eða fjórtán ára gömul, hitti hún mann við Snælingsdalslaud sem hét Gestur Oddleifsson. Hann var talinn vitur maður og bað Guðrún hann um að ráða í fjóra einkennilega drauma sem hana hafði dreymt um veturinn. Gestur bað hana að segja draumana.

Fyrsta draumnum lýsti Guðrún sem svo að hún væri úti við læk með **krókfald**^[**krókfaldur** er höfuðfat sem konur báru fyrr á tímum, húfa með krók upp úr.] á höfðinu. Guðrúnu þótti hann fara sér illa og vildi breyta honum en margir töluðu um að hún skyldi ekki gera það. Guðrún hlýddi því ekki og kastaði honum út í lækinn. Var sá draumur ekki lengri.


Öðrum draumnum lýsti Guðrún sem svo að hún væri stödd við vatn og upplifði silfurhring vera á hönd sinni sem hún þóttist eiga. Henni þótti hringurinn mikil gersemi og ætlaði sér að eiga hann lengi, en þegar hún átti sís von á því rann hringurinn af hendinni og í vatnið. Guðrún sá hringinn aldrei aftur og var sá draumur ekki lengri.


Þá lýsti Guðrún þriðja draumnum sem svo að hún hefði gullhring á hendi sér sem hún þóttist eiga og bætti fyrir tapið á silfurhringnum. Hins vegar, þegar Guðrún studdi sig með hendinni við stein brotnaði gullhringurinn í tvennt og fór að **dreyra**^[**dreyra** merkir að blæða] úr honum. Guðrún hugsaði með sér að mögulega væri hringurinn óskemmdur ef hún hefði passað sig betur. Var sá draumur ekki lengri.


Að lokum lýsti Guðrún fjórða draumnum en þar hafði hún hjálm úr gulli á höfði sér. Henni þótti hjálmurinn þó nokkuð þungur og hallaðist höfuðið undan þunganum. Guðrún hafði ekki hugsað sér að kenna hjálminum um þungan og vildi sannarlega ekki losa sig við hann. En þegar Guðrún var á ferð um Hvammsfjörð rann hjálmurinn af höfði hennar og út í fjörðinn. Var sá draumur ekki lengri.


Gestur hófst handa við að ráða í draumana og sagði þá alla þýða það sama. Hún myndi eignast fjóra menn. Þann fyrsta myndi hún skilja við, því hún kastaði faldinum í vatnið. Silfurhringurinn táknaði mann sem mundi drukkna og gullhringurinn mann sem yrði *veginn með vopnum*^[þýðir að vera drepinn með vopni, t.d. sverði.]. Gestur sagði að fjórði maður hennar yrði mestur höfðingi þeirra allra og passa hana vel en þar sem hjálmurinn steyptist^[rann út í fjörðin] út í Hvammsfjörð, mundi fjórði maður hennar drukkna þar.


Guðrún þakkaði Gesti fyrir að ráða draumana og sagði „**Mikið er til að hyggja**^[**Mikið er til að hyggja** merkir að það séu mikil tíðindi í vændum], ef þetta á allt að ganga eftir.“

\newpage
# 10. Fyrsta hjónaband Guðrúnar

Þegar Guðrún var fimmtán ára gömul, gifti Ósvífur hana manni sem hét Þorvaldur. Þorvaldur var auðugur maður en engin hetja og voru forsendur hjónabandsins að hann skyldi kaupa fyrir Guðrúnu allt það sem hún óskaði eftir. Hins vegar var Guðrún ekki spurð um hvað hana langaði og gladdi fyrirhugað hjónaband hana ekki. Þó lét hún undan og giftist Þorvaldi.


Guðrún og Þorvaldur bjuggu saman í Garpsdal og var Guðrún kröfuhörð og heimtaði að hann keypti handa sér alla bestu skartgripi sem hún vissi um á Vestfjörðum. Eitt skipti bað hún Þorvald að kaupa einhvern grip handa sér en þá sagði hann að hún kynni sér ekkert hóf og sló hana í andlitið.

Þá sagði Guðrún hann hafa gefið sér það sem konum þyki miklu skipta, en það er gott **litaraft**^[**litaraft** merkir litsháttur í andliti - Þorvaldur sló hana og fyrir vikið varð hún rauð í andliti].


Sama kvöld kom maður sem hét Þórður Ingunnarson að Garpsdal. Guðrún þekkti Þórð vel, en hann kom frá Hóli í Saurbæ. Hún spurði hann hvernig best væri að **launa**^[að **launa** merkir hér að borga til baka - eða hefna sín á.] Þorvaldi þá svívirðingu að hafa slegið hana.


Þórður brosti og stakk upp á því að Guðrún saumaði skyrtu með flegnu hálsmáli eins og kvenskyrtur hefðu handa Þorvaldi. Síðan gæti hún skilið við hann af þeirri ástæðu að hann gengi í kvenmannsfötum. Þetta gerði Guðrún, skildi við Þorvald og fór heim að Laugum. Guðrún og Þorvaldur bjuggu aðeins saman í tvö ár.


\newpage
# 11. Annað hjónaband Guðrúnar

Þórður Ingunnarson átti konu sem hét Auður og var kölluð Bróka-Auður af því að hún gekk stundum í karlmannsbuxum. Sumarið eftir að Guðrún skildi við Þorvald riðu þau Þórður og Guðrún saman til Alþingis. Einn daginn spurði Guðrún Þórð hvort það væri satt að kona hans væri jafnan í brókum.
<br>
Hann sagðist ekki hafa fundið til þess^[merkir hér að hann hafi ekki verið þess meðvitaður eða fundið fyrir því - upplifað það sem svo.]


Guðrún spyr þá um hæl hvers vegna Auður sé þá kölluð Bróka-Auður en Þórður sagðist ekki vita til þess að hún hefði verið kölluð því nafni lengi. Guðrún sagði þá að því sem mestu máli skipti í þessu samhengi sé að hún hafi hlotið nafnbótina, sama hvort það sé nú eða fyrir löngu síðan eins og Þórður heldur fram.


Eftir þetta samtal þeirra var þingið haldið. Einn daginn á þinginu spurði Þórður Guðrúnu hvaða *refsing lægi við því*^[merkir hér hvaða afleiðingar það geti haft í för með sér] að kona gengi um í karlmannsfötum. Guðrún svaraði því að um sömu refsingu væri að ræða fyrir konur sem gengju í karlmannsfötum og karla sem gengju í kvenmannsfötum. Það væri **skilnaðarsök**^[**skilnaðarsök** merkir ástæða til að slíta hjónabandi.].


Þórður spurði Guðrúnu hvort henni fyndist *ráðlegra*^[*ráðlegra* merkir hér „hvor kosturinn sé betri/skárri“.] að skilja við Bróka-Auði strax á þinginu eða bíða með það þangað til þau kæmu heim. Guðrún hvatti hann til þess að bíða ekki og svaraði með málshætt: „**Aftans bíður óframs sök**^[**Aftans bíður óframs sök** merkir að málefni hins lata bíða til kvölds - eða með öðrum orðum „á morgun segir sá lati“ - hún er því hér að gefa til kynna að *ef* hann er **ekki** latur muni hann ekki bíða með það - ekki er ákjósanlegt að vera kallaður letingi].“ 


Þá spratt Þórður upp og gekk til Lögbergs og sagði skilið við Auði. Auður frétti ekki af skilnaðinum fyrr en eftir þingið.


![*Teikning af Lögbergi*](images/Laxdæla/frabok/logberg-teikning.jpg){width=200px}

Sama sumar bað Þórður Ingunnarson Guðrúnu um að giftast sér. Því tók hún vel og settust þau að á Laugum hjá foreldrum Guðrúnar en Auður bjó áfram á Hóli í Saurbæ.


Sumarið eftir var auður í **seli**^[**sel** var það kallað þegar búpeningu (oftast kindur) var hafður í húsum fjarri bæjum, kindur mjólkaðar og unninn matur úr mjólkinni] í Hvammsdal en Laugamenn höfðu sel í Lambadal sem var *þar skammt frá*^[þýðir *þar nálægt*]. Auður bað **smalamann**^[**smalamaður** er sá sem sér um að gæta (þ.e. passa upp á) kindanna sem eru í selinu] sinn um njósna um hverjir væru heima á Laugum og hverjir væru í selinu.


Auður bað smalamanninn um að hafa tvo hesta tilbúna þegar fólk færi að sofa. Smalamaðurinn gerði það og eftir sólsetur riðu þau tvö (Auður og smalamaðurinn) af stað í átt að Laugum og var Auður þá vissulega í brókum. Auður gekk inn í skálann á Laugum þar sem Þórður svaf og vakti hann. Hún hafði **sax**^[**sax** var stutt sverð, oftast eineggjað, sem þýðir að það var með biti öðrum megin líkt og hnífar nú til dags.] í hendi sér og hjó með því til Þórðar og særði hann á annarri hendinni og bringunni. Svo gekk hún út, stökk á bak hesti sínum og reið heim í selið. 


![*Auður heggur til Þórðar*](images/Laxdæla/frabok/k11-1.png){width=200px}


Þórður ætlaði að spretta upp en gat það ekki, því hann **mæddi bóðrás**^[**mæddi blóðrás** þýðir að blóðrennslið vegna sársins sem varð til þegar Auður hjó til hans *varð honum til vandræða*, hann var jafnvel í lífshættu.]. Ósvífur vaknaði við öll lætin og spurði hvað gengi á. Þórður sagðist hafa *orðið fyrir áverka*^[að *verða fyrir áverka* merkir hér að hafa fengið sár] og spurði Ósvífur hvort hann vissi hver hefði gert honum mein. 


Þórður sagðist halda að Auður hefði gert það og vildi Ósvífur elta Auði uppi. En Þórður vildi það ekki og sagði að Auður hefði ekki gert annað en það sem hún ætti rétt til.
<br>
Þórður lá negi í sárum. Bringusárin greru vel en höndin varð aldrei jafn góð og áður.


Vorið eftir að Þórður var særður fór hann vestur með menn með sér á báti til Alþingis. Móðir hans hafði lent í deilum við galdrafólk og *stefndi Þórður þeim til dóms*^[að *stefna einhverjum til dóms* merkir að kæra einhvern] fyrir þjófnað og galdra. Á heimleiðinni lentu Þórður og menn hans í miklu óveðri og var talið víst að það væri galdrafólkið sem orsakaði það. Þórður gerði tilraun til þess að ná landi en þá hvolfdi bátnum og drukknuðu allir sem voru á honum. Guðrúnu þótti andlát Þórðar mjög leitt.


\newpage
# 12. Guðrún og Kjartan

Fóstbræðurnir í Hjarðarholi, Kjartan Ólafsson og Bolli Þorleiksson, fóru oft í bað í Sælingsdalslaug. Oft hittist svo á að Guðrún var við laugina þegar þeir komu þangað og þótti Kjartani skemmtilegt að tala við hana. Kjartani þótti Guðrún bæði vitur og **málsnjöll**^[**málsnjöll** merkir að vera vel að máli farin, snjöll að svara fyrir sig]. Var eftir því tekið að Guðrúnu og Kjartani *ættu vel saman*^[þ.e., líkaði vel hvort við annað].


![*Kjartan Ólafsson og Bolli Þorleiksson í Snælingsdalslaug. Kjartan og Guðrún Ósvífursdóttir eru að spjalla saman*](images/Laxdæla/frabok/k12-1.png){width=300}


Ólafur í Hjarðarholti og Ósvífur á Laugum voru vinir. Þó mislíkaði Ólafi að Kjartan færi oft að hitta Guðrúnu. Ólafur sagði raunar að *engin kona væri samboðin Kjartani*^[Hér á Ólafur við að honum þyki engin kona vera nógu góð fyrir hann]. Hann taldi þó viss um að engin gæfa fylgdi of miklum samskiptum við Laugafólk.


Eitt sinn fóru Kjartan og Bolli í Borgarfjörð og hittu þar mann sem hét Kálfur Ásgeirsson. Hann var siglingamaður og átti skip í Gufuárósi. Kjartan bað Kálf um að selja sér hálft skipið og fara með sér til Noregs. Kálfur samþykkti það og riðu Kjartan og Bolli heim og sögðu Ólafi frá. Ólafi þótti Kjartan hafa ákveðið ferð sína í fullmiklum flýti en vildi þó ekki banna honum að fara. 


Stuttu síðar fór Kjartan til Lauga og sagði Guðrúnu frá fyrirhugaðri ferð sinni til Noregs. Guðrúnu þótti, rétt eins og Ólafi, Kjartan hafa ákveðið þetta í flýti og fann Kjartan það á Guðrúnu að henni líkaði þessi ráðagerð ekki.


Kjartan spurði Guðrúnu hvað hann gæti gert fyrir hana í staðinn. Guðrún bað hann þá um að fá að koma með honum en Kjartan vildi það ekki. Hann sagði að bræður hennar væru of ungir en faðir hennar of gamall til að geta verið án hennar. Kjartan vildi því að Guðrún væri eftir heima og baða hana um að bíða eftir sér í þrjú ár. Guðrún sagðist ekki lofa neinu og skildu þau ósátt. 
<br>
Síðan riðu Kjartan og Bolli til skips suður í Borgarfirði og hittu Kálf Ásgeirsson og sigldu til Noregs.



\newpage
# Heimildir

<div id="refs"></div>

\newpage
# Neðanmálsgreinar
